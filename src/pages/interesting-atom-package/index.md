---
title: "Atom Package ที่น่าสนใจ และใช้อยู่"
image: "./atom-packages-sign.png"
category: Review
excerpt: "ตอนนี้ผมก็เปลี่ยน Text Editor ตัวเองมาใช้ Atom มาหลายเดือนแล้วตั้งแต่ประกาศเวอร์ชั่น 1.0 ออกมา ในตอนแรกนั้นมันก็ ทำอะไรไม่ค่อยได้เลย และบัคก็เยอะมาก เมื่อเทียบกับ Sublime Text ที่ใช้อยู่ ณ ตอนนั้น แต่ตอนนี้เวลาผ่านไป Community ของคนที่ใช้ Atom"
date: 2016-07-04T02:27:31.000
author: arnondora
templete: full-width
type: post
isFeatured: false
status: published
---

ตอนนี้ผมก็เปลี่ยน Text Editor ตัวเองมาใช้ Atom มาหลายเดือนแล้วตั้งแต่ประกาศเวอร์ชั่น 1.0 ออกมา ในตอนแรกนั้นมันก็ ทำอะไรไม่ค่อยได้เลย และบัคก็เยอะมาก เมื่อเทียบกับ Sublime Text ที่ใช้อยู่ ณ ตอนนั้น แต่ตอนนี้เวลาผ่านไป Community ของคนที่ใช้ Atom ก็ใหญ่ขึ้นเรื่อย ๆ บัคก็ถูกแก้ไปเรื่อย ๆ เลยทำให้โปรแกรมนี้ค่อนข้างเป็นที่นิยมและมี Atom Package ออกมาเป็นจำนวนมาก
หนึ่งเหตุผลที่ทำให้ Atom นั้นเป็นที่นิยมก็เพราะว่า ตัวมันถูกเขียนขึ้นมาด้วย HTML, CSS และ JS และใช้ Electron ช่วยเพื่อให้มันรันได้เหมือน Native Application ฉะนั้นใครที่เขียนเว็บเป็นก็สามารถเล่นกับมันได้ไม่ยากเลย

## Atom Package
จากที่ได้บอกไปว่าตัวมันถูกเขียนโดย HTML, CSS และ JS ทำให้นักพัฒนาสามารถ เล่นกับตัวโปรแกรมได้จนถึงตัวแกนกลางเลยก็ย่อมได้ ดังนั้นจึงมีนักพัฒนาที่พัฒนา **Package** หรือ **ส่วนเสริม** ขึ้นมาเป็นจำนวนมาก มีทั้งดี ทั้งไม่ดี วันนี้ผมจะมาแนะนำ 10 ตัวที่ผมใช้อยู่ในอ่านกัน

## Emmet
ตัวนี้ไม่ขอพูดพร่ำทำเพลงอะไรเลย ใช้มาตั้งแต่ตอนใช้ Vim แล้ว เพราะมันคือตัวช่วยเขียนพวก HTML และ CSS ให้เร็วขึ้น โดยมันจะมี รูปแบบของคำสั่ง อยู่เพียงแค่เราพิมพ์ตามรูปแบบแล้วกด Tab มันจะแปลงคำสั่งที่เราพิมพ์ให้กลายเป็น **คำสั่ง** หรือ **Tag** ต่าง ๆ ออกมาได้ เช่นผมอยากได้ **li 100 ตัว** ผมก็มานั่งพิมพ์ก็ไม่ไหว หรือถ้าจะคัดลอกแล้วค่อย ๆ แปะก็คงไม่ไหวเหมือนกัน
แต่ถ้ามา Emmet เราสามารถพิมพ์ li\*100 แล้วกด **Tab** เท่านี้ เราก็จะได้ li 100 ตัวแล้ว

## File Icons
![file icons](https://raw.githubusercontent.com/DanBrooker/file-icons/master/file-icons.png)
ถ้าใครเคยใช้ Atom เราจะเห็น Tree View ที่อยู่ทางด้านซ้ายของตัวโปรแกรม เราจะเห็นได้ว่า กว่าเราจะรู้ว่าไฟล์นั้นคือไฟล์อะไร เราก็ต้องเหลือบตาไปอ่าน Extension ข้างหลัง ซึ่งเสียเวลามาก ถ้า Project ของเรามีไฟล์เยอะ ๆ ดังนั้น ถ้ามี Icon บอก Extension ของไฟล์ก็น่าจะช่วยย่นเวลาตรงนี้ให้เราได้

## Minimap
![minimap](https://raw.githubusercontent.com/atom-minimap/minimap/master/resources/screenshot.png)
อันนี้น่าจะเหมาะกับคนที่เคยใช้ Sublime Text มาก่อน ที่เราต้องใช้ Minimap ทางด้านขวา แต่พอมาใน Atom มันกลับไม่มี มันเซ็งจริง ๆ แต่ Package ตัวนี้สามารถมาคลายความหงุดหงิดในเรื่องนี้ได้ เพราะมันทำให้ Minimap กลับมาอีกครั้ง

## Linter
![linter](https://i.github-camo.com/70b6e697c9d793642414b4ea6d08dbb9678877b3/687474703a2f2f672e7265636f726469742e636f2f313352666d6972507a322e676966)
ถ้าใครที่ใช้ Vim ก็ให้นึกถึง Syntastic หรือถ้าใช้ Sublime มาก่อนก็ต้องนึกถึง SublimeLinter มันสามารถที่จะแสดง Error และ Warning จาก Code ที่เรากำลังทำงานอยู่แบบ Real-time เลยทีเดียว ถือว่าทำให้การเขียน Code ของเราสะดวกมากขึ้น

## Pigments
![pigments](https://raw.githubusercontent.com/abe33/atom-pigments/master/resources/pigments.gif)
ถ้าใครที่ต้องเขียนพวก SCSS หรือ SASS อะไรพวกนี้อยู่น่าจะชอบ เพราะมันจะแสดงสีอยู่บน Text ที่เป็นข้อมูลสี เหมือนในภาพข้างบนเลย ทำให้เราเห็นภาพมากขึ้นว่า ที่เราพิมพ์ หรือที่เราเห็นนั้นมันคือสีอะไร จากเมื่อก่อนที่เราพิมพ์ลงไป rbg แล้วต้องเอาไปรัน เพื่อดูว่าสีถูกมั้ย ตอนนี้แค่พิมพ์ลงไป มันก็จะแสดงสีให้เราดูแบบ Real-time เลย
นอกจากนั้น มันยังสามารถที่จะแสดง Palette ของสีที่เราใช้ใน Project ของเราได้ด้วย ว่าเรามีการใช้สีอะไรบ้าง ตรงไหน และชื่ออะไร

## Color-picker
![color-picker](https://raw.githubusercontent.com/thomaslindstrom/color-picker/master/preview.gif)
ก็ตามชื่อมันเลย นั่นคือ เราสามารถที่จะกดเลือกสีแล้วแสดงออกมาเป็น Code สีในระบบต่าง ๆ ได้เลย ดีกว่าต้องไปเปิดเว็บแล้วก๊อปมาเยอะเลย

## Git Plus
![git-plus](https://raw.githubusercontent.com/akonwi/git-plus/master/commit.gif)
ปกติแล้ว ถ้าเราใช้ Git ใน Project ของเรา เวลาเราจะ Commit Code ของเราขึ้นไป หรือเปลี่ยน Branch เราก็จำเป็นต้องสลับไปอีกโปรแกรมเพื่อจัดการ แต่ Git Plus จะช่วยย่นเวลาของเราได้เลย เพราะเราสามารถที่จะ Commit Code ของเราใน Atom ตรง ๆ ได้เลย และยังสามารถจัดการ Branch และฟีเจอร์อื่น ๆ ของ Git ได้ทั้งหมดเลย

## Git Time Machine
![git time machine](https://raw.githubusercontent.com/littlebee/git-time-machine/master/resources/timemachine.gif)
เมื่อกี้เป็น Package สำหรับจัดการ ตอนนี้เราจะมาดู Log กันบ้างว่า เราทำอะไรใน Git ไปเมื่อไหร่ ยังไง และถ้าเป็นการ Commit เราก็ต้องดูอีกว่า Code เก่ามันต่างจาก Code ใหม่ยังไงอีก
Package นี้เมื่อเราเปิดหน้าต่างออกมาเราจะเห็นเป็นก้อนกลม ๆ อยู่ใน Timeline เราสามารถย้อนดู Code เก่า ๆ ของเราโดยแค่ คลิก และจะมีการ highlight ว่าบรรทัดไหนถูกเพิ่มขึ้นมา หรือลบออกไป

## Todo-show
![todo-show](https://raw.githubusercontent.com/mrodalgaard/atom-todo-show/master/screenshots/preview.png)
ผมเป็นคนนึงที่เวลาเขียน Code จะเขียน Reminder ตัวเองเสมอ เช่นพวก **TODO, CHANGED หรือ REVIEW** เจ้า Todo-show มันจะคอยเข้าไปหาว่าใน Project มีพวก Reminder อยู่ตรงไหนบ้าง แล้วแสดงออกมาให้เราดูเป็นรายการไปเลย สะดวกมาก ๆ (Text Editor ตัวอื่นเขาก็มีกันหมดเลยนะ)

## Rest Client
![atom package rest client](https://raw.githubusercontent.com/ddavison/rest-client/master/images/example.gif)
ตัวนี้พึ่งเจอเมื่อไม่นานมานี้เลย หลัก ๆ มันสามารถที่ทำให้เราทดสอบการเรียก REST API ต่าง ๆ ได้ใน Atom โดยไม่ต้องพึ่งโปรแกรมอื่นเลย โดยเราสามารถใส่ Header และ Payload ก็ได้ ถ้าเราต้องการ
สารภาพบาปว่า ช่วง Imagine Cup ไปซื้อ **Paw** มาหลายสิบเหรียญที่ความสามารถเหมือนกับ Rest Client เลย แต่ Rest Client ง่ายกว่า เพราะมันทำงานอยู่ใน Atom เลย เราแค่เรียกมันขึ้นมาผ่าน Shortcut ก็ได้แล้ว เอาเงินคืนมา !!!

## สรุป
ก็ผ่านไปกับ 10 Atom Package ที่ผมใช้อยู่บ่อย ๆ จริง ๆ มันมีมากกว่านี้อีก ส่วนใหญ่จะเป็นพวก Snippet ของ Framework ต่าง ๆ ที่ผมใช้เช่น Laravel หรือ Bootstrap อะไรทำนองนั้น เลยไม่ได้พูดถึง ถ้าใครใช้อะไร ก็ลองบอกหน่อยครับ เพื่ออยากจะลองใช้บ้าง และสำหรับใครที่จะไม่รู้จะใช้อะไร ลองเข้าไปดูได้ในเว็บของ [Atom][0] ได้เลย

[0]: https://atom.io/packages
