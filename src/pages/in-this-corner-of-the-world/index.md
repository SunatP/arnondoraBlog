---
title: ไปดูมาแล้วกับ In This Corner of the world
landscapeThumbnail: https://www.arnondora.in.th/wp-content/uploads/2017/09/in-this-corner-of-the-world-poster.png
portraitThumbnail: https://www.arnondora.in.th/wp-content/uploads/2017/09/in-this-corner-of-the-world-poster.png
category: Movie Review
date: "2017-10-17T22:12:03.284Z"
author: arnondora
type: full-width
status: published
---

**“In This Corner of the World”** หรือชื่อภาษาไทยว่า แค่วาดฝันในโลกสวย เป็น Animation ที่ฉายต่อจาก Your Name เลย เอาความจริงคือ ไม่รู้มาก่อนเลยว่าเรื่องนี้จะมาเข้าฉาย จนวันนึงเปิดผ่านโรงหนัง แล้วเห็นมันเข้าฉายเลยรีบจองตั๋วดูวันนั้นเลย

## เรื่องย่อ
![](https://i2.wp.com/www.arnondora.in.th/wp-content/uploads/2017/09/review-in-this-corner-of-the-world-okvz55f3h7ezm6uw4xq-o.jpg?ssl=1)

In This Corner of the World เป็น Animation ที่ดัดแปลงมาจากหนังสือการ์ตูนของ ฟูมิโยะ โควโนะ นักเขียนการ์ตูนที่ผ่านรางวัลมามากมาย และกำกับโดย สุนาโอะ คาตาบุจิ เล่าถึงเรื่องราวชีวิตของ ซึสุ หญิงสาวชาวฮิโรชิม่า ที่เป็นคนมองโลกในแง่ดี เปิ่น ๆ หน่อย และชอบวาดรูปเป็นชีวิตจิตใจ

โดยตัว Animation เล่าตั้งแต่ช่วงเด็ก ๆ ประมาณประถมจนได้ถูกจับคลุมถุงชน ไปแต่งงาน กับ โฮโจ ชูซาคุ ที่เสมียนประจำกองทัพเรือ และต้องเข้าไปอยู่บ้านต่างเมือง และต้องปรนนิบัติครอบครัวสามีทุกอย่าง ตั้งแต่ ซักผ้า ทำอาหาร ทำความสะอาด หรือแม้แต่ไปตักน้ำ

![](https://i2.wp.com/www.arnondora.in.th/wp-content/uploads/2017/09/review-in-this-corner-of-the-world-okvzyqirdqnom0ozgza-o.jpg?ssl=1)

จนกระทั่งสงครามโลกครั้งที่ 2 ก็คืบคลานเข้ามาใกล้แผ่นดินญี่ปุ่นเข้าเรื่อย ๆ เธอผู้ซึ่งเป็นช้างเท้าหลังก็ยังได้รับผลกระทบจากสงคราม ทั้งภาวะขาดแคลนอาหารที่ทวีความรุนแรงมากขึ้น จนถึงเหตุการณ์ที่ชาวญี่ปุ่นจำได้เป็นอย่างดีคือ เหตุการณ์ระเบิดนิวเคลียร์ที่ฮิโรชิม่า และความสูญเสียคนที่เธอรักผ่านสงคราม

![](https://i2.wp.com/www.arnondora.in.th/wp-content/uploads/2017/09/review-in-this-corner-of-the-world-olx4w0emy27rjornc6n-o.jpg?ssl=1)

แต่ตัวเรื่องก็ยังไม่ได้เน้นให้เราเห็นภาพที่น่าหดหู่สักเท่าไหร่ แต่เป็นภาพที่ทำให้เราเห็นว่า คนสมัยนั้นยอมรับ ปรับตัว เปลี่ยนวิถีชีวิต ช่วยเหลือกัน เพื่อความอยู่รอดได้อย่างดี

ส่วนตัวผมมองว่านี่เป็นอีกจุดหนึ่งเลยที่ถึงแม้ว่า ญี่ปุ่นจะโดนทิ้งระเบิด แต่เวลาผ่านไปไม่นาน ก็กลายเป็นประเทศที่มีความเจริญได้ขนาดนั้น เพราะเขาเริ่มรู้จักที่จะ ยอมรับ ว่าตัวเองเสียหายมากขนาดไหน และพยายามที่จะไม่ให้มันเกิดซ้ำอีก แทนที่จะเหยียบย่ำอยู่กับความโศกเศร้า และโทษกันไปมาเรื่อย ๆ

## เนื้อเรื่อง
![Wonder Movie](https://i2.wp.com/www.arnondora.in.th/wp-content/uploads/2017/09/review-in-this-corner-of-the-world-olx4g6ebeukkcw6xivs-o.jpg?w=1439&ssl=1)

ถ้าเราสังเกตุดี ๆ เราจะเห็นว่าหนังสงครามส่วนใหญ่มักเล่าถึง “ผู้ชนะ” ซะเป็นส่วนใหญ่ ประมาณว่า ต่อสู้เพื่อปลดแหกอิสภาพอะไรทำนองนี้ แต่พอมาในเรื่องนี้กลับกันเลย เพราะเป็นการเล่าถึงความสูญเสียจากสงคราม ที่สร้างโดยญี่ปุ่นซึ่งเป็นหนึ่งในประเทศที่เป็นผู้ก่อสงครามโลกครั้งที่ 2

การเล่าเรื่องที่มาในแบบฉบับของตระกูลหนังญี่ปุ่น ที่ค่อย ๆ เป็นค่อย ๆ ไปละเมียดละไม แต่กลับไม่น่าเบื่อ ดูได้เรื่อย ๆ ไม่เครียดเพราะมีการสอดแทรกมุขตลก ๆ ความเปิ่น ๆ ของซึสุ และสะเทือนใจและประทับใจรุนแรงมากเมื่อดูจบ เหมือนส่วนผสมที่เข้ากันอย่างลงตัว ไม่เค็มไป หวานไป หรือเปรี้ยวไป มันพอดี อุมามิมาก

![Wonder Book](https://i2.wp.com/www.arnondora.in.th/wp-content/uploads/2017/09/review-in-this-corner-of-the-world-olx4grm0i5hetqjfbn4-o.jpg?w=2000&ssl=1)

นอกจากนั้นยังสอดแทรกวัฒธรรมในสมัยนั้น ทั้งเรื่องของการคลุมถุงชน ความเป็นใหญ่ของผู้ชายที่มีผู้หญิงเป็นช้างเท้าหลัง ซึ่งตัวเรื่องเองก็ทำออกมาให้ เรียบง่ายและสวยงาม

ผ่านทั้งเวลาที่สนุกสนาน มีความสุข อบอุ่น และความสูญเสียจากเมืองที่ถูกทิ้งระเบิดจนเหลือแค่ซากแห่งความทรงจำ นั่นทำให้เธอได้เข้าใจถึงความโหดร้ายของโลกใบนี้ โลกช่างมืดมนไปหมด แต่สามีและครอบครัวเธอเองก็ยังคงอยู่เคียงข้าง และพร้อมสู้เพื่อผ่านเวลาที่ยากลำบากไปด้วยกัน

เรียกได้ว่ามันสอนอะไรหลาย ๆ อย่างให้เรา ตั้งแต่ภัยสงครามที่เป็นตัวหลักที่ต้องการจะสื่อ ในขณะเดียวกันก็เป็นเรื่องของการใช้ชีวิต ที่สอนให้ทุกคนมีความสุข มีความหวัง แม้เราไม่เหลืออะไรเลยก็ตาม

## ภาพและเพลง
![](https://i2.wp.com/www.arnondora.in.th/wp-content/uploads/2017/09/review-in-this-corner-of-the-world-olx4fx8b6d10l51gqjj-o.jpg?w=1439&ssl=1)

การเป็นหนังที่เล่าเกี่ยวกับสงครามลายเส้นมันจะแข็งหน่อย ๆ เพื่อแสดงให้เห็นถึงความรุนแรง แต่กับเรื่องนี้นั้นไม่ใช่เลย กลายเป็นลายเส้นที่อ่อนโยน ใช้สีที่คล้ายกับสีน้ำ ไม่ฉูดฉาด แต่ไม่ได้ละเมียดขนาดของชินไค แต่ทำให้ดูแล้วรู้สึก งดงามและสบายตา เหมือนกับเราดูภาพวาดสีน้ำ เปี่ยมไปด้วยจิตนาการที่ทลักจอออกมา ไม่ว่าจะเป็นฉากที่เธอวาดภาพกระต่ายในน้ำ หรือแม้แต่ฉากตอนที่ระเบิดลง

ในฝั่งของเพลงเองผมชอบมาก ๆ เพราะทำออกมาได้ เบา ให้บรรยากาศแบบโลกสดใส เข้ากับภาพที่นุ่มนวลเลยเป็นเหมือนอีกส่วนผสมที่เข้ากันของเรื่องนี้ โดยเฉพาะเพลงตอน End Credit ที่ทำออกมาได้จุกแบบไม่รู้จะพูดยังไงมาก ๆ มันฟังแล้วนิ่ม ๆ นะ แต่พอฟังไปเรื่อย ๆ มันจะรู้สึก จุกหน่อย ๆ

## In This Corner of the World เป็นเรื่องที่ดีเรื่องนึง
![](https://i0.wp.com/www.arnondora.in.th/wp-content/uploads/2017/09/review-in-this-corner-of-the-world-olz42i71qyxwjkgvqsh-o.jpg?w=1000&ssl=1)

In This Corner of the World เป็น Animation ที่ผมดูจบแล้วก็ยังยืนยิ้มอยู่ที่มุมปากเบา ๆ กับแทบไม่เคยคิดจะตรบมือหลังจบเลย แต่เรื่องนี้เป็นหนึ่งในไม่กี่เรื่องที่ผมอยากจะตรบมือให้ขนาดนี้ ชอบความมองโลกในแง่ดีจนหยดสุดท้ายของนางจริง ๆ ถึงแม้ว่าจะสูญเสียไปมากแค่ไหนก็ตาม แต่มันก็ยังมีความอบอุ่น และความเข้าใจจากครอบครัวอยู่เสมอ

> ความหวังคือสิ่งเดียวที่ทำให้ทุกคนมีชีวิตต่อไปได้ ในวันที่ไม่เหลืออะไร

จริง ๆ ผมเคยอ่านประวัติศาสตร์เรื่องของระเบิดที่ฮิโรชิม่ามาแล้วละ พอมาดูเรื่องนี้ก็ทำให้เรา เข้าใจ และรับรู้ในอีกแง่มุมหนึ่งของสงคราม จึงทำให้อดคิดไม่ได้เลยว่า คนญี่ปุ่นแบกรับความเจ็บปวด ความสูญเสียนี้ได้ยังไง

![](https://i0.wp.com/www.arnondora.in.th/wp-content/uploads/2017/09/review-in-this-corner-of-the-world-olx4mgm1e9jgirtvvh3-o.png?w=1366&ssl=1)

ตัวภาพที่ทำออกมาได้สวย นุ่มนวล และเหมือนสีน้ำ ทำให้เรารู้สึกเหมือนหลุดเข้าไปในโลกของผู้เขียน จนจิตนาการมันเอ่อล้นทะลักจอออกมาเลย จากสิ่งที่เล่ามาทั้งหมดนี้ผมให้อยู่ที่ 9.5/10 จากเรื่องที่สอดแทรกวิถีชีวิตของชาวญี่ปุ่นสมัยนั้นได้อย่างดี พร้อมทั้งสอดแทรกมุขตลก และความเปิ่นตลอดเรื่องทำให้ไม่เครียด

นอกจากนั้นยังนำเสนออีกแง่มุมหนึ่งของสงครามได้อย่างดีเลยด้วย จะตัดที่บางครั้งมันจะมีในบางจุดที่อาจจะยังไม่ได้เล่ามา ถ้าคนสังเกตุหน่อยก็จะเอ๊ะใจอยู่เหมือนกัน แต่ก็ไม่ได้บอกในเรื่องเลยทำให้คาใจหนักมาก

## สรุป
![](https://i1.wp.com/www.arnondora.in.th/wp-content/uploads/2017/09/review-in-this-corner-of-the-world-olx4tdce4y9i8e00gc4-o.jpg?w=1499&ssl=1)

เป็นอีกเรื่องที่ผมแนะนำให้ไปหาดูเลยครับ มาอ่านที่ผมรีวิวอาจจะไม่ได้ฟิลลิ่งเต็ม ๆ เท่าไหร่ แต่ถ้าไปดูรับรองว่า มันจะอินอยู่ในใจลึก ๆ แน่นอนครับ
