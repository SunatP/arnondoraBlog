---
title: ไปดูมาแล้วกับ Her Love Boils Bathwater
image: ./her_love_boils_water_4.jpg
category: Movie Review
excerpt: "“Her Love Boils Bathwater” หรือชื่อภาษาไทยว่า “60 วัน เราจะมีกันตลอดไป” เป็นหนังอีกเรื่องที่ผมตั้งตารอตั้งแต่ไปเจอโปสเตอร์ก่อนหน้านั้นแล้ว กว่าจะว่างไปดูก็เหลือที่ฉายอยู่ไม่กี่ที่แล้ว เพราะโดน Fast8 ถล่มเลยต้องวิ่งจากนนทบุรีไปดูที่ Lido ก็เหนื่อยเอาการอยู่"
date: "2017-10-17T22:12:03.284Z"
author: arnondora
type: full-width
isFeatured: false
status: published
---

“Her Love Boils Bathwater” หรือชื่อภาษาไทยว่า “60 วัน เราจะมีกันตลอดไป” เป็นหนังอีกเรื่องที่ผมตั้งตารอตั้งแต่ไปเจอโปสเตอร์ก่อนหน้านั้นแล้ว กว่าจะว่างไปดูก็เหลือที่ฉายอยู่ไม่กี่ที่แล้ว เพราะโดน Fast8 ถล่มเลยต้องวิ่งจากนนทบุรีไปดูที่ Lido ก็เหนื่อยเอาการอยู่

## เรื่องย่อ
![](https://i2.wp.com/www.arnondora.in.th/wp-content/uploads/2017/04/her_love_boils_water_3.jpg?w=750&ssl=1)

ตัวเนื้อเรื่องพูดถึงชีวิตของหญิงสาวม่ายคนหนึ่งที่ชื่อ ฟุตาบะ ที่เป็นคุณแม่ลูกหนึ่ง และถูกวินิฉัยพบว่าตัวเองนั่นเป็น มะเร็งระยะสุดท้าย และมีชีวิตอยู่ได้อีกเพียง 60 วัน ซึ่งเธอเลือกที่จะใช้ชีวิตที่เหลือของเธอไปกับการ เตรียมสิ่งต่าง ๆ เพื่อให้คนข้าง ๆ ของเธอใช้ชีวิตต่อไปได้ในขณะที่เธอจากไปแล้ว อย่างมีความสุข เริ่มตั้งแต่การสร้างความเข็มแข็งให้ลูกของเธอ, ไปตามหาสามี จนไปถึงการฟื้นฟูโรงอาบน้ำที่เป็นธุรกิจของครอบครัวเธอ และอีกสิ่งที่ให้ไปดูกันในโรงหนังกันเองนะครับ

ตัวเรื่องจะค่อย ๆ พาเราเข้าไปในโลกของเธอ โลกที่คนเรามีเวลาในการใช้ชีวิตที่เหลือน้อยลงไปทุกวินาที เพราะเธอไม่อยากจะเสียคุณค่าของชีวิต เพียงเพราะยืดชีวิตเท่าไหร่ เหมือนที่เธอได้พูดในเรื่อง ประโยคนี้ทำให้ผมตระหนักถึงหลาย ๆ เรื่องขึ้นมาในหัวเลยทีเดียว

ถึงแม้ว่าเธอรู้ว่าเธอกำลังจะจากโลกนี้ไป แต่เธอก็ยังทำให้ตัวเอง และคนรอบข้างเข้มแข็ง และกล้าที่จะเผชิญกับปัญหาต่าง ๆ ทำให้เราได้เห็นถึง รักของแม่ที่อบอุ่น และไม่ต้องการสิ่งใดตอบแทน

แต่ตัวหนังบางจุดค่อนข้างขาดเหตุผลมาสนับสนุนตัวมันเอง ทำให้บางทีเรานั่งดูไปก็ เอ๊ะ! ทำไมแบบนี้ละ บางปมก็ค่อย ๆ ถูกเปิดเผย และคลายออกอย่างช้า ๆ และอ่อนโยน บางตอนก็เติมมุขลงไป ตอนแรกก็ งง นะว่าตลกตรงไหน ใส่มาทำไม พอดูจบก็ถึงบางอ้อเลย นั่งน้ำตาซึมกันไป

![](https://i0.wp.com/www.arnondora.in.th/wp-content/uploads/2017/04/her_love_boils_water_2.jpg?w=700&ssl=1)

นอกจากนั้นก็ยังสอดแทรกปัญหาทางสังคมต่าง ๆ ของญี่ปุ่นได้อย่างลงตัว ทำให้ตัวเรื่องนั้นมีมิติมากขึ้น เช่น อิจิเมะ ที่เป็นปัญหาเรื้อรังในสังคมญี่ปุ่น ผ่านลูกของเธอที่ลูกเพื่อน ๆ แกล้งจนไม่อยากไปโรงเรียน หรือ นีท ผ่านสามีของเธอที่เก็บตัวเองอยู่ในบ้าน และมีชีวิตอยู่ไปวัน ๆ

## ภาพ
![](https://i0.wp.com/www.arnondora.in.th/wp-content/uploads/2017/04/her_love_boils_water_6.jpg?w=600&ssl=1)
เรื่องของมุม ละภาพต่าง ๆ ทุกอย่างถูกทำออกมาได้อย่างปราณีตสไตล์หนังจากแดนพระอาทิตย์อุทัยเลย ถามว่าชอบมั้ยก็ตอบนะว่า ชอบ แต่ในบางมุมอาจจะยังไม่สามารถสื่ออารมณ์ออกมาได้ขนาดนั้น (คือ คาดหวังไว้สูงกว่านี้แหละ จริง ๆ มันก็ดี) แต่ก็ยังชอบอยู่ดี

มีตอนนึงที่ชอบมาก ๆ คือตอนสุดท้ายที่เผาฟุตาบะ เลยมันแสดงถึงความสวยงาม และเป็นบุคคลที่มอบความอบอุ่นให้กับคนรอบตัวเธอแม้กระทั่งวินาทีสุดท้ายของเธอ

## บทวิจารณ์ “Her Love Boils Bathwater”
![](https://i1.wp.com/www.arnondora.in.th/wp-content/uploads/2017/04/her_love_boils_water_1.jpg?w=1140&ssl=1)
“Her Love Boils Bathwater” ดูตัวอย่างผิว ๆ คิดว่ามันเป็นหนังดราม่าเรื่องหนึ่งที่แม่ที่กำลังจะจากโลกนี้เตรียมทุกสิ่งให้คนรอบ ๆ ตัวของเธอ แต่พอได้ดูจริง ๆ มันเป็นมากกว่านั้น มันทำให้เราเห็น ความรักของแม่ที่อบอุ่น รักที่ไม่ต้องการสิ่งใดตอบแทน และยังสอดแทรกปัญหาของสังคมญี่ปุ่นได้อย่างลงตัว และสมจริงมาก ๆ จนเชื่อเลยว่าคนญี่ปุ่นนั้นใช้ชีวิตอยู่กับปัญหานี้ในทุก ๆ วัน ที่ค่อย ๆ ถูกคลายโดยความรัก และความอบอุ่นจากฟุตาบะ ทีละนิด ๆ

เรื่องนี้ผมให้อยู่ที่ 8/10 จากเนื้อเรื่องที่ไม่ได้สดใหม่ แต่มันแฝงไปด้วยข้อคิดต่าง ๆ มากมายและการทำให้เห็นถึงความรักของแม่ที่มากมายจนไม่สามารถจะบรรยายได้ แต่ตัดไปในเรื่องของความสมเหตุสมผลในบางฉากที่หายไป ทำให้บางทีเราก็มี งง บ้างนิดหน่อยในการดูครั้งแรก ตัดอีกเรื่องกับมุมกล้องที่อาจจะยังสื่ออารมณ์ได้ไม่หมด ดูทื่อไปนิดนั่นแหละ ก็ตัดไปอีกนะ

## สรุป
!()[https://i1.wp.com/www.arnondora.in.th/wp-content/uploads/2017/04/her_love_boils_water_5.jpg?w=750&ssl=1]

เป็นหนังอีกเรื่องที่ผมอยากให้ทุกคนได้ไปดูกันเลย ด้วยความที่เป็นหนังที่สอนอะไรเราในหลาย ๆ เรื่องมาก ๆ และมันก็ทำให้หัวใจเราอุ่นขึ้นมา ด้วยความอบอุ่นจากคุณแม่ฟุตาบะหลังจากเรื่องจบ และจะบอกว่า เรื่องนี้ไม่ได้นั่งร้องไห้ทิชชู่ 10 ม้วนเลยนะ ไม่ได้ดราม่าอะไรแบบนั้น แค่ดูแล้วรู้สึกน้ำตาซึม ๆ ไปกับความอบอุ่นของฟุตาบะ เสียดายที่รอบฉายน้อยไปหน่อย แต่วิ่งไปดูก็คุ้มอยู่ แต่คุ้มอย่างรุนแรง แนะนำให้ไปดูเลยส์
