---
title: "เล่นเกมแล้วดียังไง ?"
image: "./gamebenefit.jpg"
category: My Life
excerpt: "พักหลัง ๆ นี้สื่อและผู้ใหญ่หลาย ๆ คนมองว่า การเล่นเกมนั้น "ไร้สาระ" และเป็นภัยต่อลูกหลานของตัวเอง ทำให้เสียคนอีกตั้งหาก แต่หารู้มั้ยว่า จริง ๆ การเล่นเกมมีประโยชน์กว่าที่เราคิดซะอีก เราลองมาดูประโยชน์จากการเล่นเกมกัน"
date: 2015-07-05T23:16:38.000
author: arnondora
template: full-width
type: post
isFeatured: false
status: published
---

พักหลัง ๆ นี้สื่อและผู้ใหญ่หลาย ๆ คนมองว่า การเล่นเกมนั้น "ไร้สาระ" และเป็นภัยต่อลูกหลานของตัวเอง ทำให้เสียคนอีกตั้งหาก แต่หารู้มั้ยว่า จริง ๆ การเล่นเกมมีประโยชน์กว่าที่เราคิดซะอีก เราลองมาดูประโยชน์จากการเล่นเกมกัน

#### **รู้จักการวางแผน และการแก้ปัญหา**
ในการเล่นเกม หลังจากที่เรารู้แล้วว่า เกมนี้มันเล่นยังไง เป้าหมายถัดไปของทุกคนที่เล่นเกมนั้นก็คงหนีไม่พ้น การไปที่จุดสูงสุดของเกม อย่างแน่นอน ซึ่งกระบวนการนี้ทำให้เรา คิดแล้วว่า การที่เราจะไปอยู่บนจุดสูงสุดของเกมนั้น เราจะต้องทำยังไงบ้าง ตอนนั้นแหละ ที่จะทำให้เรารู้จักการวางแผน และทำตามแผนอย่างเป็นขั้นตอน แต่ถ้าแผนที่เราวางไว้มันเกิดพังขึ้นมา เราก็ต้องมาคิดแล้วว่า เราจะทำยังไงดี ถึงจะไปถึงเป้าหมายที่วางไว้ นั่นก็จะทำให้เราได้ฝึกวิธีการแก้ปัญหา เกมส่วนใหญ่ก็จะมีทรัพยากรที่ค่อนข้างจำกัดด้วย ยิ่งทำให้ฝึกคิดได้ดีขึ้นไปใหญ่เลย

#### **ความสามัคคี การทำงานเป็นทีม**
เกมในสมัยนี้ส่วนใหญ่มักจะมี Multiplayer Mode หรือไม่ก็เกมออนไลน์ไปเลย แต่การที่เปิดให้คนอื่นเข้ามาเล่นกับเราได้นั้นไม่ได้เพิ่มแค่คามสนุกของตัวเกมอย่างเดียว แต่มันก็เพิ่มความยาก และเงื่อนไขในการผ่านด้วย ซึ่งทั้งหมดนั้นมันก็ต้องการความสามัคคี และการทำงานเป็นทีมของผู้เล่นแน่นอน ถ้าไม่สามัคคีกัน ช่วยกันผ่าน ก็จะผ่านด่านนั้นยากขึ้น เว้นแต่จะมี เทพทรู อยู่ในห้องด้วย เพราะฉะนั้นการเล่นเกม นั้นยังสอนให้เรารู้จักความสามัคคี ให้อภัย และฝึกการทำงานร่วมกับผู้อื่น

#### **ความเป็นผู้นำ**
ความเป็นผู้นำ นั้นสำคัญมากในชีวิตของเรา ไม่ว่าจะเป็นเรื่องงาน หรือครอบครัว เรื่องนี้มันก็สำคัญหมด แต่มันกลายเป็นสิ่งที่สังคมบ้านเราไม่ค่อยปลูกฝังเท่าไหร่ เหมือนกับว่า เราไม่กล้าเด่นออกมา เพราะว่ากลัวเพื่อนจะเกลียด แต่ในเกมมันตรงกันข้ามเลย เราสามารถที่จะแสดงออกไปได้โดยที่เราไม่ต้องอาย หรือกลัวขนาดโลกแห่งความเป็นจริง ซึ่งในเกมที่เล่นกันเป็นทีม ก็มักจะมีผู้เล่นอย่างน้อยหนึ่งคนในการสั่งเพื่อให้เราชนะเกมนั้น ๆ มันอาจเหมือนง่าย แต่ จริง ๆ แล้วจากแค่เรื่องสั่งนี่แหละ มันทำให้เราได้เรื่องอื่น ๆ ด้วย เช่น การสั่งการ การควบคุม อีกทั้งยังทำให้เราเข้าใจถึงทัศคติของผู้เล่นคนอื่น ๆ ด้วย ซึ่งแน่นอน ถ้าเราขาดทักษะในจุดนี้ก็จะทำให้การทำงานจริง ๆ ของเรานั้นไม่สะดวกราบรื่นเท่าไหร่

#### **สังคม**
หลาย ๆ เกมตอนนี้ก็จะมี Community อยู่เยอะมาก ซึ่งนั่นมันก็ทำให้เราได้เจอกับคนใหม่ ๆ มากหน้าหลายตาที่เล่นเกมเดียวกับเรา ทำให้เราได้ฝึกทักษะการเข้าสังคม และยังได้เพื่อนใหม่ด้วยนะ ผมก็เป็นคนนึงที่ได้เพื่อนมาเยอะอยู่เพราะแค่ เล่นเกม ที่ผู้ใหญ่บอกว่าไร้สาระนั่นแหละ

#### **พัฒนาสมอง**
ในการเล่นเกมทุก ๆ เกม เราก็จะได้ภารกิจ แล้วให้เราทำตามไปเรื่อย ๆ จนจบเกมซึ่งจริง ๆ แล้วมันไม่ได้ง่ายอย่างนั้น ในการผ่านด่านแต่ล่ะด่าน แต่ล่ะภารกิจนั้นก็ต้องใช้ความคิด และ การแก้ปัญหา เพราะฉะนั้นการเล่นเกมมันจะช่วยให้เราคิดอะไรนอกกรอบได้มากขึ้น คิดได้อย่างเป็นเหตุเป็นผล ซึ่งทำให้เราเกิดไอเดียใหม่ ๆ ในการทำงานได้มากขึ้น อีกทั้งยังลดความผิดพลาด หรือรอบคอบขึ้นได้อีกด้วย

#### **ฝึกภาษา**
เกมส่วนใหญ่เลย ไม่ได้มีภาษาไทยมาให้เราเล่น เพราะฉะนั้นการที่เราจะเข้าใจตัวเกม มันก็จะบังคับให้เราต้องไปฝึกภาษานั้น ๆ ก่อนถึงจะเข้าใจตัวเกมได้ ซึ่งแน่นอนว่า การที่เราเรียนรู้เพราะเราอยากจริง ๆ มันทำให้เราเข้าใจได้เร็วกว่าการที่เราไปนั่งเรียนหนังสืออีกมั่งนะ และอีกอย่างคือภาษาไม่ใช่สิ่งที่เรียนสัก 1-2 วันแล้วจะคล่องเป็น Native เลย แต่มันต้องอาศัยเวลา ซึ่งเกมก็เป็นไอเทมชิ้นหนึ่งที่ทำให้เราสามารถเรียนรู้ภาษาได้อย่างเพลิดเพลิน
เป็นยังไงกับ 6 ประโยชน์ของการเล่นเกม ถ้ามีใครมาถามว่า เล่นเกมแล้วมันได้อะไรก็คงจะได้คำตอบไปตอบแล้วล่ะนะครับ แต่อย่างไรก็ดี ควรจะแบ่งเวลาเล่นให้เหมาะสม เล่นในตอนที่ว่าง ๆ เท่านั้นนะครับ (เว้นแต่ใครหาเงินจากมันจริง ๆ)
